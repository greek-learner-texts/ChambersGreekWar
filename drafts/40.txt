
### 40. Ibrahim Pacha subdues Crete and Cassos, June, 1824. 

ὁ δὲ Σουλτάνος, ἐπειδὴ πάντα ἀντέστη αὐτῷ, οὐκέτι ἤλπιζε τῇ οἰκείᾳ μόνον δυνάμει νικήσειν τοὺς ἐπαναστάντας ἀλλ' ἐς ἀπορίαν καταστὰς ἐσκόπει ὅπως ἀγαθόν τινα ξύμμαχον εὕρηται. ἦν δὲ ἐν τῷ τότε Μεχμέτ Αλῆς ὕπαρχος τῆς Αἰγύπτου ὃς ἐπὶ πολὺν χρόνον τὰ τῆς χώρας διὰ χειρὸς ἔχων κατέστησεν ἐς τὸ ἐπιτήδειον, ὅθεν καὶ κατὰ γῆν καὶ κατὰ θάλασσαν δυνατώτατος ἐγένετο τῶν Τουρκικῶν ὑπάρχων. 

τοῦτον οὖν ὁ Σουλτάνος στρατηγὸν αὐτοκράτορα καταστήσας ἐκέλευσεν εὐθὺς παρασκευάσασθαι ἐς τὸν πόλεμον καὶ, ὅταν καιρὸς ᾖ, ἀποβάσεις ποιεῖσθαι ἐς τήν τε Κρήτην καὶ τὰς ἄλλας νήσους· ἐνόμιζε γὰρ ὅτι κρατηθεισῶν τῶν νήσων δυνατὸς ἔσται τὴν Πελοπόννησον πέριξ πολιορκεῖν, ὁπόταν βούληται. ὁ δὲ Μεχμέτ Αλῆς, ἐπειδὴ ὑπέστη, τάς τε ναῦς ἐπεσκεύαζε καὶ τοὺς στρατιώτας ξυνήγειρε καὶ πολλῇ προθυμίᾳ ἐχρῆτο ἐλπίζων αὐτὸς ὕπαρχος καὶ τῆς Ἑλλάδος γενήσεσθαι, ἐπειδὰν τὴν Πελοπόννησον καταστρέψηται. 

καὶ ἐπειδὴ πάντα ἑτοῖμα ἦν, ὁ Ἰβραήμης ὁ υἱὸς τοῦ ὑπάρχον πλήθει μεγάλῳ καὶ νεῶν καὶ ὁπλιτῶν ἀναστὰς κατέπλευσεν ἐς τὴν Κρήτην· καὶ ἀπόβασιν ποιησάμενος ῥᾳδίως τήν τε νῆσον κατεστρέψατο καὶ τοὺς ἐπιχωρίους ἀναστάτους ἐποιεῖτο· ὁπότε γὰρ ἐς χεῖρας ἔλθοιεν οἱ Κρῆτες τοῖς Αἰγυπτίοις, ἐς φυγὴν ἐτρέποντο ὡς οὐκ ἀξιόμαχοι ὄντες. ἐντεῦθεν δὲ ἐκπλεύσας ἀφίκετο ὁ Ἰβραήμης ἐς τὴν Κάσσον· οἱ δὲ Κάσσιοι ἀκούσαντες τὰ περὶ τὴν Κρήτην ἐς πολλὴν ἀθυμίαν κατέστησαν καὶ ἔκπληξιν, ὡς δέον πρὸς πολλῷ δυνατωτέρους περὶ τῶν ἁπάντων ἀγωνίζεσθαι. 

ὀλίγον μὲν οὖν τινὰ χρόνον ἀντέστησαν τοῖς πολεμίοις, ἔπειτα μάχῃ κρατηθέντες ἐς φυγὴν κατέστησαν, καὶ οἱ Αἰγύπτιοι τὴν χώραν λείαν ποιησάμενοι τοὺς ἀνθρώπους ἀνέστησαν ἐκ τῆς νήσου. 
