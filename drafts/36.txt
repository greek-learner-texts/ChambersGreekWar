
### 36. Extract from Memoirs of Count Metaxas, Governor of Messalonghi, September, 1823. 

καὶ μετὰ ταῦτα ἔτυχε τριήρης τις Αγγλικὴ καταπλέουσα καὶ ὁ ναύκληρος Κλίφορδος ὄνομα ἐν κελητίῳ προπέμψας ἄγγελον ἤρετο εἰ βουλομένῳ μοί ἐστι δέχεσθαι αὐτὸν τῇ πόλει. ἔδοξεν οὖν ἀποκρίνασθαι ὅτι ἄσμενος ἂν δεξαίμην αὐτὸν ὡς φίλων ὄντων τοῖς "Ελλησι των Αγγλων. ἐπειδὴ δὲ πρὸς τοῦτο τὸ ἄγγελμα ὁ ναύκληρος ἀφίκετο ἐς τὴν οἰκίαν μου, διελεγόμεθα ἐν ἡμῖν αὐτοῖς περὶ τῶν Ἑλληνικῶν ἐς οἵαν τελευτὴν μέλλει ἀφικνεῖσθαι καὶ τὰ τειχίσματα ἐσκοποῦμεν καὶ τὴν ἄλλην παρασκευήν. καὶ περὶ ταῦτα ὄντι ἦλθέ μοι ἀγγελία ὅτι οἱ Τοῦρκοι ἤδη καταφαίνοιντο διὰ τοῦ πεδίου πορευόμενοι. εὐθὺς οὖν ἐκέλευσα τοὺς στρατιώτας τὰ ὅπλα λαβόντας ἐς τὰ τείχη ἐλθεῖν· ὁ δὲ Κλίφορδος ἰδὼν ὅτι πολλῷ κόσμῳ καὶ εὐτάκτως πάντα γίγνεται, ἤρετο εἰ οἱ πολῖται ἐλπίζοιεν ὀλίγοι πρὸς πολλοὺς μαχόμενοι καὶ περιγενήσεσθαι. ἐγὼ δὲ ἐφαίνετο γὰρ ὁ ναύκληρος καὶ πιστὸς ὢν καὶ ἐς τὰ μάλιστα φιλέλλην) ἀπεκρινάμην ὅτι ἐς μὲν τὰ ἄλλα εὐέλπιδες εἶμεν καὶ ἐγὼ καὶ οἱ ἄλλοι πολῖται, τὸν δὲ μόλυβδον οὐχ ἱκανὸν ἔχοντες φοβοίμεθα μὴ οὐ δυνατὸν εἴη ἀντ έχειν ἀλλ' ἀναγκασθεῖμεν ἐκλιπεῖν τὴν πόλιν. σὺ δὲ βουλόμενος ἡμῖν τὸν μόλυβδον παρέχειν (πολλὴν γὰρ εὐπορίαν ἔχεις ἐν τῇ τριήρει), σωτὴρ ἂν γένοιο τῆς πόλεως. ὁ δὲ ἐκπλαγείς ἔλεγεν ὅτι οὐκ ἴδιον ἔχοι τὸν μόλυβδον ἀλλ' ἀπὸ τοῦ κοινοῦ τῶν Αγγλων δεδεγμένον. καὶ ἀπεκρινάμην ὅτι οὐδέν σε κωλύει, ὅσον μόλυβδον ἡμῖν νῦν βούλῃ πορίζειν, τοσοῦτον ἐν ὑστέρῳ ἐκ τῆς Κερκύρας ἀντιλαβεῖν. ὁ δὲ, ἀποκρινάμενος ὅτι βουλεύσοιτο, ἀπεχώρησε. καὶ ἅμα τῇ ἑσπέρᾳ τῆς αὐτῆς ἡμέρας ἀφίκοντο ἐκ τῆς τριήρους ναῦταί τινες εὐπορίαν τοῦ τε οἴνου καὶ τοῦ μολύβδου φέροντες καὶ ἐπιστολὴν ἐν ᾗ ἔγραψεν ὁ ναύκληρος ὅτι πέμπω πρὸς σὲ τοῦ οἴνου καὶ πάντα ξυνενέγκοι ὡς βουλόμεθα. περὶ δὲ τοῦ μολύβδου ἐνεγέγραπτο οὐδέν· οὕτω μὲν δὴ ἐσώθησαν οἱ ἐν τῇ πόλει ὑπ' ἀνδρὸς ξένου ὄντος καὶ ἀλλοφύλου.” 
