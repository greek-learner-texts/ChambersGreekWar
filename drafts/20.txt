
### 20. The Islanders join in the revolt, April, 1821. 

οἱ δὲ νησιῶται οὗτοι ὑποτελεῖς μὲν φόρου ἦσαν (κατ' ἐνιαυτὸν γὰρ ἔπεμπον τὸν φόρον πρὸς τὴν Κωνσταντινούπολιν) τὰ δὲ ἄλλα αὐτόνομοι ἐπολιτεύοντο· καὶ ἅμα πολλὰς ναῦς ἔχοντες ἐμπορίας ἕνεκα μέγαν πλοῦτον ειλήφεσαν καὶ ἔμπειροι ἦσαν τῶν ναυτικῶν. καὶ κατὰ μὲν τὴν ἐπανάστασιν τῆς Γαλλίας καὶ τοὺς ὕστερον ἐπιγιγνομένους πολέμους, ἐν οἷς ἐστρατήγει ὁ Ναπολέων, σῖτον ἐσεκόμιζον κατὰ θάλασσαν ἐς τὰς πόλεις τὰς πρὸς ἑσπέραν τῆς Εὐρώπης, ἐκπεπτωκότος δὲ τοῦ Ναπολέονος οὐχ ὁμοίως ηὐπράγουν· καὶ ἐν τούτῳ τῷ χρόνῳ ἐν ᾧ ἡ ἀρχὴ τοῦ Ἑλληνικοῦ πολέμου ἐγένετο, κεναὶ μὲν ἦσαν αἱ πλεῖσται τῶν νεῶν, οἱ δὲ ναῦται σχολάζοντες καὶ ἠθύμουν, ᾗ καὶ μᾶλλον προεθυμοῦντο ἐπισκευάζειν τὰς ναῦς καὶ ἐπίπλουν ποιεῖσθαι τοῖς Τούρκοις. 

ἀφικομένων οὖν τῶν πρέσβεων ξυνῆλθον οἱ νησιῶται ὡς βουλευσόμενοι περὶ τῶν παρόντων. καὶ δόξαν μετέχειν τοῦ ἀγῶνος, διεσκόπουν ὅπως ἄριστα τὸν κ πλοῦν ποιήσονται· καὶ ἄριστον εφαίνετο αὐτοῖς τὰς ναῦς ἄλλας ἄλλοσε ἐκπέμπειν ὅπως τὰ φορτηγικὰ πλοῖα τῶν Τούρκων ξυλλήψονται, ἔτι δὲ καὶ ἐς τὴν ἤπειρον τῆς  ̓Ασίας πλεῖν ὡς ἐπιμελησόμενοι ὅπως ἐμποδὼν γενήσονται τῷ Σουλτάνῳ μὴ πέμπειν βοήθειαν τοῖς ἐν τῇ Πελοποννήσῳ πολιορκουμένοις· ἐφαίνοντο γὰρ οἱ ἐν τῇ Κωνσταντινουπόλει τὸν ἐς τὴν Ἑλλάδα πλοῦν παρασκευαζόμενοι. 

ἐν δὲ τούτῳ ἔτυχεν ἀφικόμενος ἐκ τῆς Χίου Νεόφυτος τις, ὃς ἔπεισε τοὺς ἐν τέλει πρῶτον ἐς Χίον τὸν πλοῦν ποιεῖσθαι. ὁ δὲ Νεόφυτος περὶ μὲν τὰ πολιτικὰ ἄπειρος ἦν, ὕστερον δὲ χρόνῳ διδάσκαλος γενόμενος ἐπαίδευσέ τινας τῶν ἀξιολογωτάτων Ελλήνων. καὶ ἤδη ἐν πλῷ ὄντες ἔμαθον ὅτι οἱ Τοῦρκοι ξυλλαβόντες τοὺς προκρίτους, ὅσοι ἐν τῇ Χίῳ κατῴκουν, ὁμήρους ἔχουσι· καὶ νομίζοντες ὅτι εἰ τὸν ἐπίπλουν ποιήσονται τῇ νήσῳ, ἐν μεγάλῳ κινδύνῳ τῶν σωμάτων ἔσονται οἱ ὅμηροι, ἄπρακτοι ἀπέπλευσαν. 
