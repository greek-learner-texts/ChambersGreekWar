
### 43. Ibrahim lands in the Peloponnese, February, 1825. 

κατὰ δὲ τὸν χειμῶνα τοῦτον παρεσκευάζετο ὁ Ιβραήμης ὡς ἅμα τῷ ἐπιόντι θέρει καταστρεψόμενος τὴν Πελοπόννησον· καὶ ἐπειδὴ τὰ τῆς παρασκευῆς αὐτῷ ἑτοιμα ἦν, ἄρας τῇ στρατιᾷ κατέπλευσεν ἐς τὸν λιμένα τῆς Μεθώνης οὐδενὸς ἀντιστάντος· οἱ γὰρ "Ελληνες διὰ τὴν στάσιν οὔπω ἐπεσκεύασαν τὰς ναῦς· καὶ ἀποβιβάσας τετρακισχιλίους ὁπλίτας (ἦσαν δὲ αὐτῶν οἱ πλεῖστοι Αἰγύπτιοι) καὶ ἱππέας ἐς τριακοσίους ἀπέστειλε μὲν τὰς ναῦς ὅπως καὶ τὴν ἄλλην στρατιὰν διακομίσαιντο, αὐτὸς δὲ προυθυμεῖτο ὡς τάχιστα ἐς χεῖρας ιέναι τοῖς Ἕλλησι, γιγνώσκων ὅτι τῇ πρώτῃ ἡμέρᾳ μάλιστα πᾶν στράτευμα δεινότατόν ἐστι τοῖς πολεμίοις. 

ἰόντες οὖν τὴν πρὸς τὸ Νεόκαστρον φέρουσαν ὁδὸν καὶ ἐγγὺς καταστρατοπεδευσάμενοι ἐπολιόρκουν τὴν πόλιν οἱ Τοῦρκοι· ἐν δὲ τούτῳ ὁ Μαυροκορδάτος ἐκ τῆς μεσογείας ἀφικόμενος μετὰ στρατιωτῶν οὐκ ὀλίγων ἐπειρᾶτο ἀποκλῄειν τοὺς πολεμίους ὥστε μηκέτι δύνασθαι ἐς τὴν Μεθώνην ἐπανελθεῖν. ὁ δὲ Ἰβραήμης βουλόμενος διὰ μάχης ἰέναι αὐτοῖς ἐς τὸ πεδίον κατῄει καὶ ξυνέταξε τοὺς ὁπλίτας· ἀντετάχθησαν δὲ καὶ οἱ Ελληνες· καὶ ἐπειδὴ καιρὸς ἦν, ἐπῇσαν μὲν οἱ Αἰγύπ τιοι κόσμῳ καὶ τάξει, ἀντεῖχον δὲ πολὺν χρόνον οἱ μετὰ Μαυροκορδάτου, ἔπειτα (ἄπειροι γὰρ ἦσαν οἱ Έλληνες τοιαύτης μάχης) ετράποντο ἐς φυγὴν καὶ πρὸς τὰ μετέωρα ἀπέφυγον· ἀπέθανον δὲ αὐτῶν ἐς ἑξακοσίους. 

καὶ μετὰ ταύτην τὴν νίκην ἔδοξε τῷ Ἰβραήμῃ τὴν Σφακτηρίαν νῆσον καταλαβεῖν, ἐν ᾗ τρία Ἑλληνικὰ τειχίσματα ἦν· ἐνόμιζε γὰρ εἰ ταύτην καθέξει, ῥᾷον τὸ Νεόκαστρον καὶ ναυσὶ καὶ πεζῷ πολιορκήσειν· καὶ κελεύσας τὰς ναῦς (ἤδη γὰρ παρῆσαν ἀπὸ τῆς Αἰγύπτου) περιπλεῖν τὴν νῆσον ὅπως μὴ τὸ  ̔Ελληνικὸν ναυτικὸν ἐπιβοηθοίη, ἀπεβίβασε μὲν πλῆθός τι ὁπλιτικὸν ἐς τὰ πρὸς ἑσπέραν, ἄλλοι δέ τινες ἐσένεον κατὰ τὸν λιμένα, ὡς οὐ παρὸν ταῖς ναυσὶ ταύτῃ κατᾶραι ἐς χωρίον χαλεπὸν καὶ πετρώδες· καὶ οἱ ἀποβάντες εὐθὺς τὰ τειχίσ ματα εἷλον καὶ τῶν φρουρῶν τοὺς μὲν πλείστους ἀπέκτειναν, ὀλίγοι δέ τινες ἐν πλοίῳ ὑποφεύγοντες καὶ ἐσώθησαν· καὶ ὁ Μαυροκορδάτος εἰς αὐτῶν ἦν. 
