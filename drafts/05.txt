
### 5. Hypsilantes crosses the Pruth, 6th March, 1821. 

καὶ ἐπειδὴ ἦλθεν ἡ ἀγγελία ὅτι πάντα τὰ ἐν τῇ Μολδοβλαχίᾳ ἑτοῖμα αὐτοῖς ἐστὶ, τὸν Ὑψιλάντην στρατηγὸν προστάξαντες οἱ Ἑταιρισταὶ ἤγγελλον τῷ Γεωργάκῃ καὶ τοῖς ἄλλοις ὅτι χρὴ πάντας ὅσοι μέτοχοί εἰσι τῆς ξυνωμοσίας εὐθὺς ἐν ὅπλοις παρεῖναι. ἦν δ ̓ ὁ Ὑψιλάντης υἱὸς τοῦ πρὶν ὑπάρχου τῆς Μολδοβλαχίας ὃς ὑπὸ τῶν Τούρκων ἐπὶ προδοσίᾳ ἀπέθανε, καὶ στρατιώτης μὲν ἀνδρεῖος ἦν καὶ τολμηρὸς ἐν μάχῃ, ἐν δὲ στρατηγίᾳ ἄτολμος καὶ ἄπειρος. 

διαβὰς δ ̓ οὖν τὸν Προῦθον ποταμὸν καὶ στρατεύσας ἐς Ιάσιον μετὰ στρατιωτῶν ἐς διακοσίους καθ ̓ ἡσυχίαν ἐσῆλθεν· ἤδη γὰρ οἱ ἐν τῇ ξυνωμοσίᾳ τοὺς φρουρούς (ἦσαν δὲ τεσσαράκοντα αὐτῶν) δήσαντες ὁμήρους ἔλαβον καὶ τοὺς ἐμπόρους τοὺς Τουρκικοὺς δεσμοῖς ἐφύλασσον πλὴν ὅσοι ἀπέφυγον. κηρύξας οὖν ὁ Ὑψιλάντης ὅτι ἐπ' ἐλευθερίᾳ τῶν ἐπιχωρίων ἥκει καὶ ὅτι ὁ τῆς Ῥωσ σίας τύραννος μέλλει βοήθειαν αὐτῷ παρέχειν, ἄλλως διέτριβεν ἐν τῷ Ἰασίῳ· οὔτε γὰρ τὸ Γαλάτσιον κατέλαβεν οὔτε τὰ ἄλλα χωρία τὰ ἐν τοῖς μεθορίοις, οὐδὲ τοὺς ναύτας ἤθροιζεν ὧν οὐκ ὀλίγος ἦν ὁ ἀριθμὸς ἐν τῷ Γαλατσίῳ καὶ δι' αὐτῶν ῥᾴδιον ἦν τόν τε ποταμὸν καὶ τοὺς πόρους φυλάσσειν. 

οἱ δ ̓ ἐπιχώριοι, ὡς εἶδον τήν τε ἀξυνεσίαν τοῦ στρατηγοῦ καὶ τὴν ἀπειρίαν, ὕποπτοι γενόμενοι οὐχ ὑπήκουον τῷ Ὑψιλάντῃ οὐδὲ ἤθελον ὅπλα αἴρειν, ἐνόμιζόν τε ὅτι οὐ μέλλει αὐτοῖς τὴν ἐλευθερίαν παρέχειν ἀλλὰ μᾶλλον δεσποτών μεταβολήν· καὶ ἅμα ἦλθον ἄγγελοι ἐκ τοῦ Γαλατσίου οἳ ἀπαγγέλλουσιν ὅτι ὁ Καραβιᾶς μετὰ τῶν ἄλλων Εταιριστῶν φονεύουσι τοὺς ἐκεῖ Τούρκους καὶ τὰ τῶν ἐμπόρων ἁρπάζουσι καὶ τὰς οἰκίας κατακαίουσι. καὶ οἱ ἐν τῷ Ἰασίῳ στρατιῶται ἀκούσαντες καὶ αὐτοὶ τὸ αὐτὸ ἔπρασσον· εὐθὺς γὰρ ἐξήγαγον τοὺς δεσμώτας, οὓς ἐν δεσμωτηρίῳ ἐφύλασσον, καὶ ἐφόνευον καὶ τὰς οἰκίας αὐτῶν ἥρπαζον· καὶ οἱ μὲν ταξίαρχοι καὶ οἱ ἐπιχώριοι ἐκώλυον αὐτοὺς, ὁ δὲ Ὑψιλάντης οὐ μόνον πάντα περιεῖδεν, ἀλλὰ καὶ στρατηγὸν προστάσσει τὸν Καραβιᾶν ὃς μάλιστα αἴτιος ἦν τῆς ἀδικίας. 
