
### 38. Death of Byron at Messalonghi, 19th April, 1824. 

ἀφικόμενος οὖν κατέλαβε τὴν πόλιν ἐν πλείστῃ ταραχῇ καὶ ἀπορίᾳ πάντων οὖσαν· ἦσαν γὰρ ἐν τῇ πόλει πλέον ἢ τετρακόσιοι Σουλιῶται ὧν πρότερον μὲν ἐστρατήγει ὁ Μάρκος Βοτζάρης, νῦν δὲ ἀποθανόντος τοῦ στρατηγοῦ οὔτε μισθὸν ἔχοντες οὔτε ὅθεν τροφὴν κομιοῦνται ἄτακτοι ἦσαν καὶ ἔστιν ὅτε καὶ ἐτόλμων ὅπλα αἴρειν ὡς μαχούμενοι τοῖς πολίταις. ταῦτα δὲ ἰδὼν ὁ Βύρων προθυμίᾳ πάσῃ ἐχρῆτο καὶ παρακελευσμῷ, καὶ ὑποσχόμενος ἰδίᾳ τὸν μισθὸν αὐτοῖς ποριεῖν, πάντας ἐς ἕνα λόχον ξυνέλεγε καὶ ἐστρατήγει αὐτός· ἐν ὑστέρῳ δὲ διὰ τὴν ἀταξίαν αὐτῶν ἠναγκάσθη διαλύειν τὸν λόχον καὶ ἐς τὴν Μορέαν ἀποπέμπειν. 

ἔπρασσε δὲ καὶ μετὰ τοῦ Μαυροκορδάτου ὃς ἔτυχε παρὼν, ὅπως τὸ χωρίον ἀσφαλὲς ποιήσονται· δῆλον γὰρ ἦν ὅτι ἅμ ̓ ἦρι αὖθις ἐσβαλοῦσιν οἱ πολέμιοι, καὶ εἰ μὴ εὐθὺς τειχιεῖ τις τὴν πόλιν (κατεπεπτώκει γὰρ ἔστιν ᾗ τὰ τειχίσματα), οὐχ ἕξουσιν οἱ πολῖται ὅπως ἀμνοῦνται. καὶ περὶ ταῦτα ὢν ὁ Βύρων ἐνόσησεν (ἑλώδες γὰρ ἦν τὸ χωρίον καὶ χαλεπόν) καὶ ἐντὸς ὀλίγων ἡμερῶν ἐτελεύτα τὸν βίον. οὗτος δὴ πλεῖστα εἰς ἀνὴρ ὠφέλησε τοὺς Ἕλληνας καὶ ἐτιμᾶτο ὑπ' αὐτῶν ὡς οὐδεὶς ἕτερος τῶν καθ' ἑαυτὸν καὶ ζῶν ἔτι καὶ ἀποθανών· ἔθαπτον γὰρ αὐτὸν ἐν τῷ Μεσολογγίῳ πᾶσι τοῖς νομίμοις, οις χρώμενοι τιμῶσι τοὺς ἀρετῇ διαφέροντας, καὶ οὐ μόνον ἐν ταύτῃ τῇ πόλει ἀλλὰ καὶ κατὰ τὴν ἄλλην Ελλάδα ἐνόμιζον αὐτὸν σωτῆρα τῆς πατρίδος γεγενήσθαι. 
