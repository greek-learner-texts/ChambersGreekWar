
### 45. Kiutayhé besieges Messalonghi, April, 1825. 

καὶ τοῦ αὐτοῦ ἔτους ἅμ ̓ ἦρι ἀρχομένῳ ὁ Κιουταχῆ στρατηγὸς αὐτοκράτωρ ἐς τὸ Μεσολόγγιον στρατιά πορευθεὶς ἐπολιόρκησε τὸ δεύτερον. ἡ δὲ πόλις αὕτη ἀπέχει τῆς θαλάσσης ὡς τεσσαράκοντα στάδια, ὑπὲρ λίμνης κειμένη, ἡ ἐσβάλλουσα ἐς τὴν θάλασσαν ὅμως οὐ δίδωσιν ἔσπλουν εἰ μὴ πλοίοις μικροῖς. καὶ οἱ Μεσολογγίται, ἕως ἔτι ὁ Βύρων ἔζη, ἐκράτυναν τὰ τείχη καὶ τὰ ἄλλα ἐς τὸ ἄμεινον κατέστησαν· καὶ εἰ μὴ ταῦτα ἐγένετο, ἠναγκάσθησαν ἂν παραδιδόναι σφᾶς αὐτοὺς καὶ τὴν πόλιν τοῖς πολεμίοις. ὁ γὰρ Κιουταχῆ ἀφικόμενος εὐθὺς προσβολὰς ἐποιεῖτο καὶ παντὶ τρόπῳ ἐπειρᾶτο ἑλεῖν τὸ χωρίον· οὐ μέντοι προυχώρησέ γε οἱ γὰρ ἔνδον, ὁπότε οἱ πολέμιοι προσβάλλοιεν, οὐκ ἐνεδίδοσαν ἀλλὰ ἠμύνοντο προθυμίᾳ πάσῃ χρώμενοι καὶ τόλμῃ, ἐπεξόδους τε καὶ αὐτοὶ ἐποιήσαντο καὶ τοὺς Τούρκους πολλὰ ἔβλαπτον. 

ἰδὼν δὲ ὁ Κιουταχῆ ὡς εἶχε τὰ πράγματα, τοιόνδε τι ἐπενόησεν εἴ πως ἄνευ δαπάνης καὶ πολιορκίας τὴν πόλιν προσαγάγοιτο· ἐκέλευσε γὰρ τοὺς στρατιώτας χωμά τι μέγα ποιεῖσθαι λίθους τε καὶ ξύλα καὶ εἴ τι ἄλλο ὠφέλιμον ἦν ἐπιβάλλοντας· οὕτω γὰρ ἐνόμιζε δύνασθαι ἂν βίᾳ ἐσελθεῖν. οἱ δὲ Ἕλληνες ἐπειδὴ ὑψηλὸς ἤδη ἐγένετο ὁ χοῦς καὶ οὐδεμίαν ἔτι ἐλπίδα εἶχον ὡς ἂν περιγένοιντο, εἰ μὴ κρατήσειαν αὐτοῦ, αἰφνιδίως ἐπεξιόντες ἐπέπεσον τοῖς πολεμίοις ἀπροσδοκήτοις τε οὖσι καὶ πρὸς τὸ ἔργον μᾶλλον τὴν γνώμην προσέχουσιν. καὶ ἐς χεῖρας ἐλθόντες ἔτρεψαν αὐτοὺς οἱ Ἕλληνες· οὕτω δὴ κρατήσαντες τοῦ χώματος καὶ κατέβαλον· καὶ ὑπὸ τὸν αὐτὸν χρόνον τοῦτον νῆές τινες ἀφίκοντο τοῦ Μιαύλου στρατηγοῦντος καὶ μάχη νικήσαντες τὰς Τουρκικὰς ναῦς ἐσεκόμισαν τὰ ἐπιτήδεια ἐς τὴν πόλιν. 
