
### 29. Invasion of the Peloponnese by Dramali, July, 1822. 

καὶ κατὰ τὸν αὐτὸν τοῦτον χρόνον κελεύοντος τοῦ Σουλτάνου ὁ Δραμάλης στρατηγὸς ὢν αὐτοκράτωρ μετὰ τρισμυρίων στρατιωτῶν ὧν οἱ πλεῖστοι ἱππῆς ἦσαν, διὰ τῆς Θεσσαλίας ἐστράτευεν ὅπως ἐς τὴν Πελοπόννησον ἐσβαλὼν πασάν τε τὴν γῆν τέμοι καὶ τοῖς ἐπιχωρίοις δουλείαν ἐπιφέροι, καὶ ἀφικόμενος ἐς τὰς Θήβας καὶ τὴν πόλιν ἑλὼν κατέκαυσεν· οἱ γὰρ Ἕλληνες ἐς τὴν Σαλαμίνα κατέφυγον καὶ οὐδὲ τὰς παρόδους ἐφύλασσον τὰς διὰ τῆς Βοιωτίας φερούσας. 

ἦν δὲ φρουρά τις Ἑλληνικὴ ἐν τῇ Κορίνθῳ τροφὴν τριῶν μηνῶν ἔχουσα· τοῖς δὲ φρουροῖς, ὡς εἶδον τὴν ἐσβολὴν τῶν πολεμίων, ἔκπληξις ἐπεγένετο μεγίστη δὴ καὶ ἐς φυγὴν ἐτράποντο καίπερ φύσει ἰσχυρᾶς οὔσης τῆς ἀκροπόλεως καὶ εὐφυλάκτου. οὕτως ἐς τὴν Πελοπόννησον ἐσέβαλλον οἱ Τοῦρκοι ἀμαχεί, ἀλλὰ κατὰ σπουδὴν πορευόμενοι πολλὰ τῶν ὑποζυγίων καὶ τῶν ἵππων ἀπέβαλλον καὶ τὰ ἐπιτήδεια βραχέα εἶχον· ὅπερ καὶ μάλιστα ἐν ὑστέρῳ διέφθειρε τὰ πράγματα. καὶ πρὶν τὸν Δραμάλην ἀφικέσθαι οἱ Τοῦρκοι, οἳ ἐν Ναυπλίῳ τότε ἐπολιορκοῦντο, ἤδη ἐν πολλῇ ἀθυμίᾳ καὶ ἀπονοίᾳ ὄντες ἐς λόγους ἦλθον τοῖς πολιορκοῦσι περὶ σπονδῶν καὶ τῆς παραδόσεως τοῦ τείχους. 

οἱ δὲ πρόκριτοι τῶν Ἑλλήνων διέτριβον καὶ ἐν ἀλλήλοις ἐστασίαζον ὡς βουλόμενοι ἕκαστος αὐτὸς τὸ πολὺ τῆς ἁρπαγῆς κομίζεσθαι. 

ἐπειδὴ οὖν ἠγγέλθη ὅτι τὸ Τουρκικὸν στράτευμα ἐπέρχεται καὶ ὅσον οὐκ ἤδη πάρεστι, τοῖς μὲν ἐν Ναυπλίῳ ρώμη ἐγένετο, οἱ δὲ Ἕλληνες ἀνέλπιστοι γενόμενοι τῆς εὐτυχίας καὶ ἠθύμουν. ἦν δ' ἐκκλησία τῶν στρατηγῶν καὶ τῶν προκρίτων καὶ ἄλλοι μὲν ἄλλα ἔλεγον, οἱ δὲ πλείους μᾶλλον τὴν γνώμην εἶχον ἐς τὰς ναῦς αὐτοὶ ἐσβαίνειν καὶ ὅσα χρήματα εἶχον κομίζεσθαι ἐς χωρίον τι ασφαλές· ὁ δὲ Ὑψιλάντης τελευταῖος παρελθὼν ἔλεγε τοιάδε. 
