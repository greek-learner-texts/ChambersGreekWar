
### 34. Death of M. Botzares, 21st August, 1823. 

μετὰ δὲ ταῦτα ἀνελθόντος τοῦ Μαυροκορδάτου ἐς τὴν Πελοπόννησον, ἐξέπεμψαν οἱ ἐν ἀρχαῖς τὸν Μεταξᾶν ἐς τὸ Μεσολόγγιον φοβούμενοι μὴ πολιορκοῦτο τὸ χωρίον ὑπὸ τῶν πολεμίων. ὁ δὲ ἀφικόμενος ἔμαθεν ὅτι πλῆθός τι μέγα τῶν  ̓Αλβανίων ἤδη προχωρεῖ διὰ τῶν ὀρῶν ἐς τὴν πόλιν. ἀπέστειλεν οὖν τὸν Μάρκον Βοτζάρην μετὰ δισχιλίων Σουλιωτῶν ὅπως τῶν παρόδων φυλακὴν ποιοῖντο. ὁ δὲ Βοτζάρης τοὺς  ̓Αλβανίους καταλαβὼν ἐγγὺς τῶν λόφων ἐστρατοπεδευμένους διενοήθη νυκτὸς πεῖραν ποιεῖσθαι τοῦ στρατοπέδου· ἐνόμιζε γὰρ ὅτι οὕτως ἂν μάλιστα τοῖς πολεμίοις ἀπροσδοκήτοις οὖσιν ἐπιφέροιντο καὶ θορυβήσειαν. διέταξεν οὖν τινὰς ἐπὶ τῶν λόφων οἳ περιεῖχον τὸ στρατόπεδον ὅπως μὴ λάθοιεν οἱ πολέμιοι ἀπελθόντες, τοῖς δὲ ἄλλοις ἐστρατοπεδεύσατο ἐν χωρίῳ ἐπιτηδείῳ οὐ πολὺ ἀπὸ έχοντι. 

καὶ ἐπειδὴ καιρὸς ἐδόκει εἶναι, νυκτὸς ἔτι οὔσης οἱ Σουλιῶται ἐς ἐνακοσίους ἄραντες προυχώρουν καὶ τὸ μὲν δεξιὸν κέρας εἶχεν αὐτὸς ὁ Βοτζάρης, τὸ δὲ ἀριστερὸν εἶχον ὁ Τσαβέλλας καὶ τετρακόσιοι στρατιῶται. καὶ τοὺς φύλακας ἔλαθον ἐπιπεσόντες τῷ στρατοπέδῳ καὶ πολλοὺς κατέκοπτον ἔτι ἐν εὐναῖς ὄντας, καὶ θόρυβος ἐγένετο μέγας καὶ ἐκπληκτικός· οὐ γάρ ἦν ἰδεῖν (σκοτεινὴ γὰρ ἦν ἡ νύξ) τὰ πρόσωπα τῶν μαχομένων οὐδὲ γνωρίζειν τοὺς φίλους (ὁμόφωνοι γὰρ ἦσαν οἱ Σουλιῶται τοῖς  ̓Αλβανίοις καὶ ὁμόσκευοι), καὶ ἅμα οἱ ἐπὶ τῶν λόφων τεταγμένοι, ὡς τὴν μάχην ᾔσθοντο, πολλῇ βοῇ καὶ κραυγῇ ἄλλοι ἄλλοθεν καταβαίνοντες μείζω παρεῖχον τὴν ταραχὴν ὥστε οὐκ εἶχον οἱ πολέμιοι ὅποι τράποιντο. ὅμως δὲ ὁ Τουρκικός στρατηγὸς μόλις ξυντάξας ὁπλίτας τινὰς ὑπήγαγεν ἐς ὕλην οὐ πολὺ ἀπέχουσαν, ὅθεν βάλλοντες πολλοὺς καὶ τῶν φίλων καὶ τῶν πολεμίων ἀπέκτεινον· ὁ δὲ Βοτζάρης ταῦτα ἰδὼν καὶ ἀνακαλέσας τοὺς ἑαυτοῦ προσβολὴν ἐποιεῖτο τοῖς ἐν τῇ ὕλῃ καὶ ἔτυχε πληγεὶς καὶ πεσόντα ἀπεκομίσαντο οἱ πλησίον. 

ἀποθανόντος οὖν τοῦ στρατηγοῦ πάντες οἱ ἐπὶ τῷ δεξιῷ κέρᾳ ἤρξαντο ὑποχωρεῖν, οἱ δὲ ἄλλοι, φοβούμενοι μὴ ὑπὸ τῶν πολεμίων ἀπολαμβάνοιντο, καὶ αὐτοὶ ἀνεχώρησαν. ἐν δὲ ταύτῃ τῇ νυκτομαχίᾳ ἀπέθανον τῶν μὲν Ἑλλήνων ὡς ἑκατὸν, τῶν δὲ  ̓Αλβανίων ἐς ὀκτακοσίους, καὶ ἔτι πλείους ἐτρώθησαν· καὶ τῶν τετρωμένων, ὡς ἐν χερσὶ πᾶσα ἡ μάχη ἐγένετο, οἱ πλεῖστοι ἐν ὑστέρῳ ἐκ τῶν τραυμάτων ἀπέθανον. 
