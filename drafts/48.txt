
### 48. The battle of Navarino, 20th October, 1827. 

οἱ δὲ ναύαρχοι τῆς τε  ̓Αγγλίας καὶ τῆς Γαλλίας καὶ τῆς Ῥωσσίας, ἐπειδὴ ταῦτα ἔγνωσαν, διενοήθησαν καταπλεῖν ἐς τὸ Νεόκαστρον οὗπερ ξυνέβη τὸ Τουρκικὸν ναυτικὸν ὁρμεῖν, καὶ μὴ περιορᾶν τὰ γιγνόμενα. ἀφικόμενοι δὲ εὐθὺς κήρυκα ἔπεμψαν ἀξιοῦντες τὸν Ιβραήμην παύεσθαι τοῦ πολέμου καὶ μετὰ παντὸς τοῦ στρατεύματος ἀποπλεῖν ἐπὶ τῆς Αἰγύπτου· καὶ πρὸς τοῦτο τὸ ἄγγελμα ἀπεκρίναντο οἱ ἐπὶ τῆς γῆς ὅτι ὁ Ιβραήμης οὐ πάρεστιν οὐδὲ οἷόν τ' ἐστὶν αὐτῷ ἀγγέλλειν ἃ οἱ ναύαρχοι ἐκέλευσαν. 

καὶ ταῦτα ἀκούσαντες οἱ ξύμμαχοι ἐσέπλεον ἐς τὸν λιμένα ὡς ἐπίδειξιν ποιησόμενοι τῆς δυνάμεως· καὶ ἔτι ἐν ἀδήλῳ ἐστὶν ὁπότεροι ἦρξαν τῆς ναυμαχίας, ἀλλ ̓ οὐ πολὺς χρόνος καὶ παντὶ τῷ ναυτικῷ προσέμειξαν ἑκάτεροι· καὶ κατὰ τὸν λιμένα περιγραπτόν γε ὄντα ἐς χεῖρας ἐλθόντες ἐναυμάχουν οὐκ ὀλίγον μέρος τῆς ἡμέρας· ἐκ δὲ γῆς οἱ ὁπλῖται τῶν Τούρκων (ἦσαν δ' αὐτῶν δισμύριοι ἐπὶ τῶν λόφων οἳ περιέχουσι τὸν λιμένα) καθεώρων τὸν ἀγῶνα τῶν μαχομένων οἷς οὐδενὶ τρόπῳ ἦν ἐπιβοηθεῖν. ἀλλ ̓ οὔποτε ἐν ἀφανεῖ ἦν ὁποτέρων ἔσται ἡ νίκη· οὐ γὰρ μέγα ἔργον ἦν τοῖς ξυμμάχοις κρατῆσαι τῶν Τούρκων ἐν θορύβῳ ὄντων καὶ ἀτάκτων. καὶ πρὶν νύκτα ἐπιγενέσθαι πολλαὶ μὲν τῶν νεῶν αὐτοῖς κατέδυσαν πολλαὶ δὲ ἄπλοι ἐγένοντο, καὶ οὕτω λαμπρῶς ἐνίκησαν οἱ ξύμμαχοι ὥστε οὐδεμία ναῦς χρησίμη γε οὖσα ὑπόλοιπος ἔτι ἦν τοῖς πολεμίοις. τῷ δὲ Ἰβραήμῃ ἐκ τῆς μεσογείας τῇ ὑστεραίᾳ ἀναχωρήσαντι ἦν ἰδεῖν τά τε ναυάγια καὶ τοὺς νεκροὺς σποράδην κατὰ τὸν λιμένα καταφερόμενα. ἀπέθανον γὰρ τῶν ναυτῶν ὡς τετρακισχίλιοι καὶ διέφθαρτο πᾶν τὸ ναυτικὸν ᾧ διενοήθη τὰς νήσους καταστρέφεσθαι. καὶ τὰ κατὰ τὴν ναυμαχίαν οὕτω ξυνέβη. 

ἐμοὶ μὲν δὴ μέχρι τούτου γραφέσθω, τὰ δὲ μετὰ ταῦτα ἴσως ἄλλῳ μελήσει. 
