
### 9. Battle of Dragashan, 19th June, 1821. 

οἱ μὲν οὖν ἄλλοι κατὰ χώραν ἔμενον, ὁ δὲ Καραβιᾶς διὰ τὴν ἀξυνεσίαν πάντα ἔφθειρεν· ἤθελε γὰρ τὴν δόξαν τῆς νίκης τοῖς μετ ̓ αὐτοῦ εἶναι. καὶ ἅμα τῇ ἑσπέρα μηχανάς τινας παρέλαβε κρύφα τοῦ Γεωργάκου καὶ μετὰ τῆς ἵππου, ἧς ἐστρατήγει, τὴν γέφυραν διαβὰς ἐς τὸ Δραγασάνιον προῆλθε καὶ προσέπεσε τοῖς Τούρκοις· καὶ ὁ ἱερὸς λόχος, ἐπειδὴ αὐτὸν εἶδον προχωρήσαντα, καὶ αὐτοὶ ἐς τὸ ἔργον ἐχώρουν καὶ θυμῷ καὶ ῥώμῃ ἐσῆλθον ἐς τὴν κώμην. 

πρῶτον μὲν οὖν ἐφόβουν τοὺς Τούρκους καὶ θόρυβον παρεῖχον ὥστε ἔμελλον τήν τε κώμην ἐκλείπειν καὶ διὰ τῆς λίμνης ὑποφεύγειν· ἠγνόουν γὰρ ὅτι κατὰ νώτου ἤδη εἰσὶν οἱ ὁπλῖται. ἔπειτα μέντοι αἰσθόμενοι ὅτι ὀλίγοι εἰσὶν οἱ μετὰ Καραβιοῦ καὶ ὅτι οὔτε οἱ ἄλλοι στρατιῶται προσβοηθοῦσιν οὔτε αἱ μηχαναὶ δειναί εἰσι (ἄπειροι γὰρ ἦσαν οἱ ἐπὶ ταῖς μηχαναϊς) δρόμῳ προσέβαλον τοῖς ἐναντίοις ἁθρόοι καὶ ἔτρεπον καὶ τὰς μηχανὰς εἷλον καὶ τὸν ἱερὸν λόχον ἐκράτουν καὶ πάντας, ὡς εἰπεῖν, ἀπέκτεινον ἀνδρείως μαχομένους· οἱ γὰρ μετὰ Καραβιοῦ, ἐπειδὴ εἶδον τὰ γενόμενα, οὐχ ὑπέμενον ἀλλ ̓ ἀτάκτως ἀπέφυγον ἐς τὸ στρατόπεδον. 
