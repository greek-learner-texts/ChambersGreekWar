
### 17. Murder of the Patriarch in Constantinople, 22nd April, 1821. 

ἐν δὲ τῇ Κωνσταντινουπόλει ὁ Σουλτάνος ἐπειδὴ περὶ τοῦ ἐν Μολδοβλαχία πολέμου ἤκουσεν, ὑπ ̓ ὀργῆς ἐκ τῆς πόλεως ἐξέβαλεν οὐκ ὀλίγους τῶν ἐκεῖ Ελλήνων, ἄλλους δὲ καὶ ἐφόνευσεν ὡς ξυνωμότας ὄντας καὶ ἀπίστους· καὶ στρατιώτας ἐς τὰς οἰκίας τῶν ἰδιωτῶν διέπεμψεν ἐπὶ ζήτησιν τῶν ὅπλων διὰ τὸ πάντας ὁμοίως ἐν ὑποψία ἔχειν. 

φανερῶν δὲ γενομένων τῶν ἐν τῇ Πελοποννήσῳ καὶ μᾶλλον ὠργίζετο καὶ ἔδοξε μέγα τι πράγμα πράξαντα ἐκπλῆξαι τοὺς ὑπηκόους, πρῶτον μὲν οὖν ξυνέλαβεν ἑπτὰ τῶν ἀρχιερέων καὶ ἔδησεν ἐν τῷ δεσμωτηρίῳ· καὶ γὰρ τῷ αὐτοὺς ξυλλαβεῖν ἤλπισε μεγάλην ἔκπληξιν παρέξειν τοῖς ἄλλοις. ἔπειτα καὶ αὐτὸν τὸν Γρηγόριον τὸν Πατριάρχην ἀπέκτεινεν ἐν τρόπῳ τοιῷδε. ἦλθεν ἐς τὴν οἰκίαν τοῦ Γρηγορίου ὁ μέγας διερμηνεὺς μετὰ τοῦ γραμματέως καὶ στρατιωτῶν τινῶν καὶ ἤγγειλεν αὐτῷ ὅτι δεῖ εὐθὺς τοὺς ἀρχιερέας ξυγκαλεῖν ὡς περὶ τῶν παρόντων βουλεύσοντας. καὶ ἐπειδὴ ἐς τὸ βουλευτήριον οἱ ἀρχιερῆς ξυνῆλθον (τὸ γὰρ μὴ ὑπακούειν δεινὸν ἐφαίνετο αὐτοῖς) ἀναγιγνώσκεται ὑπὸ τοῦ μεγάλου διερμηνέως ἐπιστολὴ ἐν ᾗ κατηγόρησε τοῦ Γρηγορίου ὁ Σουλτάνος ὡς προδότου ὄντος καὶ μετὰ τῶν πολεμίων τοῦ βασιλέως ξυμπράσσοντος. ἀπήγαγον οὖν αὐτὸν οἱ στρατιῶται ἐς τὸ δεσμωτήριον. 

αποχωρήσαντος δὲ αὐτοῦ ὁ διερμηνεὺς εὐθὺς ἐκέλευσε τοὺς παρόντας αἱρεῖσθαι ἄλλον τινὰ Πατριάρχην ἀντὶ τοῦ Γρηγορίου. τὸν γὰρ βασιλέα οὐ βούλεσθαι τοὺς Χριστιανοὺς ἄνευ Πατριάρχου εἶναι διὰ τὸ τὴν ἑορτὴν ἄγειν (ἔτυχον γὰρ τὸ Πάσχα ποιήσοντες τῇ ἐπιγιγνομένη ἡμέρα). καὶ τῇ ὑστεραίᾳ κελεύσαντος τοῦ Σουλτάνου ὁπλῖταί τινες καὶ ἱππῆς ἐξήγαγον ἐκ τοῦ δεσμωτηρίου τὸν Γρηγόριον τὴν σκευὴν ἱερὰν ἔτι φοροῦντα καὶ διὰ τῶν ὁδῶν πορευόμενοι ἀφίκοντο ἐς τὴν οἰκίαν αὐτοῦ καὶ ἐνθάδε πρὸ τῆς θύρας ἀπάγχουσιν αὐτὸν καίπερ ἀναίτιον ὄντα καὶ ἄκριτον. 
