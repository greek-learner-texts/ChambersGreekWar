
### 35. Funeral Oration over M. Botzares, August, 1823. 

καὶ τῇ ὑστεραίᾳ τοὺς μὲν ἄλλους νεκροὺς αὐτοῦ ἔθαπτον οἱ Σουλιῶται, τὸν δὲ Βοτζάρην καὶ ταξιάρχους τινὰς ὅσοι ἐν τῇ μάχῃ ἀπέθανον ἀπεκόμισαν ἐς τὸ Μεσολόγγιον βουλόμενοι δημοσίᾳ ταφὰς αὐτῶν ποιεῖσθαι ὅτι ἀρετῇ τε καὶ τόλμῃ διαφέροντες ἐφαίνοντο. καὶ ἐπειδὴ ἡ ἐκφορὰ ἐγένετο ὁ Μεταξᾶς παρελθὼν ἔλεγε τοιάδε. 

παρελήλυθα τῇδε τῇ ἡμέρᾳ, ὦ πολῖται, ὡς τοὺς μὲν ἐνθάδε κειμένους κατὰ τὸ νόμιμον ἐπαινεσόμενος, ὑμᾶς δὲ ὅσοι πάρεστε ἐκ τούτων τῶν παραδειγμάτων παραμυθησόμενος· ἄξιοι γὰρ ἐπαίνου εἰσὶν οἵτινες ὑπὲρ τῆς πατρίδος ἀγωνιζόμενοι οὐδὲ τῆς ψυχῆς ἐφείσαντο, αἱρούμενοι θάνατον μετ ̓ ἐλευθερίας μᾶλλον ἢ βίον μετὰ δουλείας. καὶ οὐ δεινὸς τοῖς τοιούτοις ὁ θάνατος, οὐδ' ἄν τις δικαίως ὀλοφύροιτο τὴν τύχην αὐτῶν· θνητοὶ γὰρ ὄντες δόξαν ἀθάνατον προσειλήφασιν. 

καὶ πρὸς ὑμᾶς τοὺς ἔτι ὑπολοίπους τάδε λέγω· οἱ Τοῦρκοι τῇ νίκῃ ἐπαρθέντες μέλλουσι τὴν πόλιν τήνδε πολιορκεῖν καὶ ὅσον οὐ πάρεισιν. μιμούμενοι οὖν τὴν τῶνδε ἀρετὴν παρασκευάζεσθε ὡς ἐς μάχην καὶ τοὺς πολεμίους μετὰ τόλμης ἀμύνασθε· καὶ μὴ ἐκπλαγήτε ἄγαν ὅτι πλήθει ελάσσους ἐσμεν μηδὲ ἡγεῖσθε ὅτι σωτηρία ὑπάρξει ἡμῖν μὴ ἀνδρείοις οὖσιν· καὶ ὅστις ὅμως φοβεῖται τὸ μέλλον, ἀναπειθέσθω καὶ μνησθήτω τῶν ἐν τῷ πολέμῳ παραλόγων καὶ ἐνθυμηθήτω ὅτι ἤδη τινὲς ἐκ δεινοτέρων ἢ τοιῶνδε ἐσώθησαν καὶ ὅτι ὑμεῖς καὶ οἱ ὑμέτεροι πρόγονοι ἐν πολλαῖς μάχαις κεκρατή κατε τῶν βαρβάρων πιστεύσαντες οὖν τῷ Θεῷ πρὸς ἡμῶν ἔσεσθαι κόσμον καὶ τάξιν περὶ πλείστου ποιεῖσθε· οὕτω γὰρ τὴν μεγίστην τιμὴν αὐτοὶ προσλήψεσθε καὶ τὴν δόξαν τῆς πατρίδος οὐκ ἐλάσσω τοῖς ἐπιγιγνομένοις καταλείψετε. 
